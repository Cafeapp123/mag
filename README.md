[
  {
    "name": "مقایسه تطبیقی کلاه قرمزی و بچه، از منظر روان‌شناسی تربیتی / دو پسر شیرین طهماسب",
    "name1": "مجموعه «مهمونی» این فرصت را برای مخاطبان پدید آورده تا آموزه‌هایی تربیتی را برای اصلاح رفتارها…",
    "name2": "مجموعه «مهمونی» این فرصت را برای مخاطبان پدید آورده تا آموزه‌هایی تربیتی را برای اصلاح رفتارها و گفتارهای خود از این برنامه وام بگیرند. به واقع مخاطب ایرانی از صندوق پست تا به امروز تداعی یک مشاور تربیتی و راهنمای مهربان را از آقای مجری داشته و او را به مثابه آموزگاری فرانسلی دیده که با بیان ملایم و شمرده، خوانشی از زیست مهربانانه و همراه با احترام را به آنها منتقل کرده است.\n\nاگرچه این خوانش در گذر زمان به چنین تثبیتی رسیده، اما رگه‌هایی از مانایی و جاذبه آن از همان ابتدا نیز قابل مشاهده بود. به گونه‌ای که ما در پس بی‌حوصلگی‌ها و عصبیت‌های آقای مجری در برخورد با کلاه قرمزی در روزگار جوانی‌اش در دهه ۷۰ نیز رویکرد مهربان و محترمانه او را کاملا واضح و ملموس می‌دیدیم.\n\nآقای مجری حتی در روزگار جوانی‌اش هم نقش یک هادی و آموزگار را ایفا می‌کرد که تلاش داشت تا با زبان زمانه با کودکان و والدینشان صحبت و رفتارهای درست را برای کودکان تبیین کند. او می‌دانست که کودک آرام دهه ۶۰ را باید با نصیحت‌هایی ملایم به سوی زیست درست‌تر هدایت کند. برای مثال وقتی کلاه قرمزی به او نزدیک می‌شد و با آقای مجری حرف می‌زد و حین صحبت احتمالا آب دهانی به روی صورت آقای مجری می‌ریخت، واکنشی رئال را از سوی طهماسب مشاهده می‌کردیم و مجری جوان به سیاق همان سن و سالی که داشت با لحنی پرتنش و حرکت تند و محکم دست‌ها و هدایت کلاه قرمزی به عقب و بیان نکاتی تربیتی در همان شرایط به واقع هم یک بازنمایی و کنش‌مندی واقعی از برخورد والدین با کودکانشان داشت و هم تلاش می‌کرد تا از دل این بازانگاری رفتاری و گفتاری در دل یک برنامه تلویزیونی، آموزه‌های خود را به طور همزمان به کودکان و والدین آنها منتقل کند. اگرچه ایرج طهماسب هیچگاه ادعایی در این زمینه نداشت که خود را در قامت یک مصلح اجتماعی یا آموزگار مطرح کند، اما مجموعه تلاش‌های برجای مانده از او نشان دهنده موفقیت او در رسیدن به چنین جایگاهی است.\n\nتیم تولید محتوا ویدینو "
  },
  {
    "name": "5 انمیشن منتخب ویدینو",
    "name1": "اسمورف‌های آبی و جذاب تا ماجراهای تن تن و میلو …",
    "name2": "1 – اسمورف‌ها\n۲۳ اکتبر ۱۹۵۸ وقتی پیر کالیفورد(پیو) در دفتر کارش در بروکسل مشغول خلق دهکده کوچک و جمع و جور اسمورف‌ها در اعماق جنگل‌های پر از قارچ‌های بزرگ بود، هیچکس فکر نمی‌کرد موجودات کوچولوی آبی رنگ سربه هوایی که به‌وجود می‌آورد، بیش از هر چیز خالق هیجان و سرگرمی و ماجراجویی شوند. کاراکترهای بازیگوش، طناز و مصممی که (با مبارزه با گارگومل شخصیت شیطان‌صفت ماجرا) هر کسی را بیش از هر چیز به یاد هفت کوتولهِ سفید برفی می‌انداختند. وسوسه خلق تلویزیونی این کاراکترهای پرماجرای بلژیکی اوایل دهه هشتاد، تلویزیونی ان‌بی‌سی آمریکا را رها نکرد، طوری که حاصل کار مشترک کمپانی‌های ایالات متحده و بلژیک، انیمیشن خیال‌سازانه، مهیج و پر از رویایی کودکانه شد که تا سال‌ها و نسل‌ها بچه‌ها را درگیر خود ساخت.  \n.\n.\n.\n2- الفی اتکینز\n وقتی کمپانی مایپو در اواسط دهه دوهزار تصمیم گرفت کتاب دوست داشتنی گونیلا بریستروم نویسنده خوش‌فکر سوئدی که از سال ۱۹۷۲ میلیون‌ها نسخه از آن به بیش از سی زبان زنده دنیا ترجمه شده را به انیمیشن برگرداند، شاید بیش از هر چیز به طرفداران پر و پا قرص ماجراهای بانمک پسر کوچولو کنجکاوی فکر می‌کرد که آنها دوست داشتند ارتباط او با پدر پرحوصله، آرام و منعطفش که لبریز از خرده داستان‌های ساده و بی‌شیله پیله‌ای است را از آن به بعد به جای صفحات کاغذی در قاب کوچک دنبال کنند. این مجموعه انیمه‌های ۱۶ قسمتی محصول کشورهای آمریکا و نروژ به کارگردانی آوریل کوو بیش از هر چیز سرشار از موقعیت‌های روزمره زندگی (از شعبده بازی، هدیه دادن، بستن بند کفش، جشن تولد، قایم باشک، خوابیدن شبانه، دوست خیالی، شجاعت، صبحانه خوردن، ترس از تاریکی و…) است که گاه با فانتزی‌های کودکانه، ماجراجویی‌های خانوادگی و بازی‌ها و شخصیت‌های برگرفته از تخیلات، لذت‌ها و عوالم قشر خردسال درهم آمیزی شده است.\n.\n.\n.\n.\n3- اسکوبی دو\nداستان‌های این انیمیشن پرهیجان، پر از اتفاقات فراطبیعی، موجودات عجیب، ارواح فضایی، هیولاها، زامبی‌ها، هرکولوئید و رخدادهای عجیب و پررمز و راز، بیش از آنکه در پی حل معماهای اسرارآمیز لایه‌های داستانی ماجرا باشد، درصدد نشان دادن تلاش دسته‌جمعی و مصرانه نوجوانان داستان برای مقابله با مهاجمانی هستند که شهرشان را به خطر انداخته‌اند. هر چند سال‌ها این جنس از انیمه که در آن مبارزات کودکان با نیروهای شر با تعبیر وحشت‌آفرینی و خشونت در میان کودکان مورد انتقاد جدی خانواده‌ها قرار گرفته، اما شخصیت‌های بامزه، ماجراجو و شجاع اسکوبی دو، خوراک سن و سال تین ایجرهای سراسر دنیاست؛ بچه‌هایی که ذهنشان لبالب از بی‌قراری، هیجان، حرکت و خیال‌سازی است.‌ این پویانمایی محصول کمپانی هانا باربرا که بعدها برادران وارنر عهده‌دار تولیدش شدند، با شخصیت مرکزی سگ زرنگِ کودن، علاوه بر ماجراجویی‌های چهار شخصیت جذابش (دافنه: دخترِ ثروتمند؛ ولما: دختر باهوش، شگی: پسر وارفته و فِرِد: جوان طراح مقابله با شرارت…)، سرشار از آموزش اعتماد به نفس، ایجاد روحیه مقابله با بدی و تصویری از احساس همکاریِ تیمی تا رسیدن به هدف است.\n.\n.\n.\n.\n4- ماجراهای حماسی کاپیتان زیرشلواری\nبا وجودی که داو پیلکی نویسنده و تصویرگر ماهر آمریکایی می‌توانست کاپیتان زیر شلواری را در سطح یک رمان ساده مدرسه‌ای و خانوادگی نگه دارد، اما این قصه به ظاهر تک بعدی و اولیه، با پهلو زدن به تخیلات کودکانه، اندک اندک جنبه‌های ماجراجویانه علمی تخیلی، اکشن و ترسناک به خود می‌گیرد (قصه جرج و هارولد پسران نوجوان هنرمند و خلاقی که مدیر مدرسه بداخلاق و زورگوی خود را هیپنوتیزم و او را تبدیل به ابر قهرمان می‌کنند) و در سطح بندی درهم آمیزی شده‌ای از زیرگونه‌ها، ناگهان مولفه‌های کمدی و طنز نیز به آن افزوده می‌شود  تا این آرتیست چیره دست (با تیراژ هشتاد میلیونی کتابش در سرتاسر دنیا) آنقدر مایه در اختیار دیوید سورن، فیلمساز فاکس قرن بیستم قرار دهد که اولین انیمه حماسی این کمپانی عظیم‌الجثه را در سال ۲۰۱۷ خلق کند. یکسال بعد از این قدرت‌نمایی، وقتی «ماجراهای حماسی کاپیتان زیرشلواری» به عنوان دنباله کار سورن با حمایت نتفیلکس در ۴۵ قسمت ساخته شد، بسیاری از مایه‌های پیلکی (ماجرای اردوی تابستانی، سفر تفریحی، بازی پینتبال، مسابقه قایق سواری، هفته والدین در مواجهه با داستان دندانپزشک مرزنشین، هیولای ترسناک، مخلوقات شیطانی و… ) گسترش  پیدا کرد تا ظرفیت‌های این انیمیشن پر سر و صدا، بیش‌تر خود را نشان دهد.\n.\n.\n.\n.\n5- ماجراهای تن تن و میلو\nاین خبرنگار ماجراجو، سخت کوش، زیرک، پرتلاش و همیشه پاک دستِ بلژیکی که با کوشش‌های قهرمانانه‌اش آفرینشگرش را به یکی از مشهورترین کارتونیست‌های جهان تبدیل کرد، بیش از هر چیز، آموزنده بی‌پروایی، هوشمندی و انعطاف پذیری برای کودکان و نوجوانان است. کاراکتر چند وجهی تن تن که با میلو (سگ سفید برفی وفادارش)، در کنار کاپیتان هادوک (ناخدای بی‌مبالات، پُرگو، تند مزاج و خشن) و در بهره‌مندی از پرفسور تورنسل (فیزیکدان و مخترع هواس پرت باسواد و البته گیج و ساده) و در همراهی با دوپون و دوپونه (کارآگاهان دوقلوی شلخته، ناشی و خنگ و بامزه) در سفر به جای جای قاره‌های پهناور از چین و تبت و هند گرفته تا خاورمیانه و مصر و کنگو و از پرتقال و ایتالیا گرفته تا جامائیکا و آمریکا و از اعماق دریا گرفته تا کره ماه، همچون محققی عملگرا در مراوده با مهمانداران هواپیما، کلکسیونرها، روسای پلیس، نمایندگان شرکت‌های نفتی، وزرا، خانواده های سلطنتی و میلیاردرهای خسیس در پی کشف تخلف دزدان دریایی، مراکز اتمی، دلالان عتیقه، قاچاقچیان اسلحه، جاعلین اسکناس، استعمارگران، نژادپرستان، مافیا و در پی تصویری از جنگ سرد و رقابت‌های نفتی است. رئالیسمِ این شاهکار هرژه برگرفته از رویدادهای تاریخ معاصر از دوره جنگ جهانی اول و دوم آغاز و تا اوج دوران جنگ سرد ادامه می‌یابد. تلویزیون فرانسه و کانادا این کمیک بوک علمی تخیلی، معمایی، ماجراجویانه و پر از شوخی، اسلپ استیکِ پرخواننده هرژه (یک سده پس از تولد هرژه، تن‌تن به عنوان یکی از محبوبترین کامیک‌های اروپایی سدهٔ بیستم در بیش از ۷۰ زبان و بیش از ۲۰۰ میلیون نسخه چاپ شد) را که به صورت «لینیه کلر» طراحی شده (فیگورهایی با مرز مشخص و سطوح رنگی یکنواخت و بی‌سایه) و در طول داستان فاصله خود با واقع‌گرایی را از دست نمی‌دهد، از اوایل دهه نود میلادی به صورت ۳۹ قسمت نیم ساعته در جذاب‌ترین شکل ممکن توسط مایک هری و جمعی از حرفه‌ای‌های پویانمایی تولید و در سه فصل روانه آنتن کرد تا نشان دهد ماجراهای تن تن، همیشه و ماندگار و برای تمام نسل هاست.  \n\nتیم تولید محتوا ویدینو"
  }
]
